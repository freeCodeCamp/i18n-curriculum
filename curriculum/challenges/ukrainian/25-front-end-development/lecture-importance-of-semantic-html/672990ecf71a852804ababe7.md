---
id: 672990ecf71a852804ababe7
title: Яка різниця між презентаційним та семантичним HTML?
challengeType: 11
videoId: b4h5D2tjNgY
dashedName: what-is-the-difference-between-presentational-and-semantic-html
---

# --description--

Перегляньте відео або прочитайте його текстову версію. Дайте відповіді на запитання нижче.

# --transcript--

Яка різниця між презентаційним та семантичним HTML?

Презентаційний HTML зосереджений на вигляді та стилі вмісту. На початку популярності HTML розробники використовували елементи `center`, `big` та `font`. Але в сучасній веброзробці їх бажано не використовувати через обмеження, а також негативний вплив на доступність і обслуговування.

Багато презентаційних HTML-елементів є застарілими, тобто їх рекомендовано не використовувати. Того ж результату можна отримати іншими методами. Однак про них корисно знати, тому розглянемо кілька прикладів.

Елемент `font` — це застарілий елемент, який використовують для налаштування розміру шрифту та кольору тексту. Ось приклад елемента `font`:

```html
<font size="5" color="blue">This text is blue and large.</font>
```

У прикладі встановлено колір тексту на `blue` та розмір шрифту на `5`. Атрибут `size` може набувати значення від `1` до `7`, де `1` є найменшим, а `7` — найбільшим. Значенням за замовчуванням є `3`, якщо його не встановити явно.

Цей елемент досі працює, але його не потрібно використовувати, оскільки розмір і колір мають бути встановленими в CSS, а не HTML.

Елемент `center` — ще один застарілий елемент, який використовують для горизонтального центрування вмісту в межах його контейнера. Ось приклад елемента `center`, який містить текст і елемент-абзац:

```html
<center>
  This text is centered.
  <p>HTML is awesome.</p>
</center>
```

У браузері ви побачите, що весь вміст в межах елемента `center` відцентровано горизонтально.

Наступним розглянемо елемент `big`. Це ще один застарілий презентаційний HTML-елемент, який робить вкладений текст на одиницю більшим за навколишній текст. Ось приклад, де визначено абзац з двома частинами:

```html
<p>
  This text has a normal font size.
  <big>This text is larger.</big>
</p>
```

Перша частина складається з тексту звичайного розміру, а друга частина (розташована в межах елемента `big`) буде на одиницю більшою. У браузері ви побачите, що текст в межах елемента `big` виглядає більшим за інший текст.

Однак пам’ятайте, що розмір шрифту завжди має бути встановленим за допомогою CSS, тому цей елемент не потрібно використовувати в сучасному HTML.

Це були приклади презентаційних HTML-елементів. Але всі вони застаріли і їх бажано не використовувати. Що ж використовувати замість них? Зараз розглянемо.

Наразі рекомендованою практикою є семантичний HTML. У ньому описано вміст елементів, а так набагато легше читати, розуміти та обслуговувати код.

Пошукові системи можуть легко розуміти вебсайт, якщо ви використовуєте семантичний HTML. Це також корисно для доступності, оскільки читачам екрана потрібна семантична інформація, щоб описати вміст вебсторінки.

Ось приклади семантичних HTML-елементів:

- елемент `header` для визначення заголовка документа або розділу;
- елемент `nav` для розділів з навігаційними посиланнями;
- елемент `section` для групування пов’язаної інформації;
- елемент `figure` для ілюстрацій і діаграм.

Це приклад елемента `header`, який містить елемент `nav`:

```html
<header>
  <nav>
    <a href="#">Home</a>
    <a href="#">About</a>
    <a href="#">Contact</a>
  </nav>
</header>
```

Семантичні елементи чітко показують свою мету в структурі HTML. Існує безліч семантичних HTML-елементів. Ви точно знайдете той, який відповідає потребам вашого проєкту.

Чудова робота! Тепер ви знаєте різницю між презентаційним та семантичним HTML: семантичний описує вміст, а презентаційний фокусується на зовнішньому вигляді.

# --questions--

## --text--

Що найкраще описує різницю між презентаційним та семантичним HTML?

## --answers--

Презентаційний HTML зосереджений на структурі вмісту, а семантичний HTML фокусується на його вигляді.

### --feedback--

Пригадайте, що означає «презентаційний» та «семантичний» і як це пов’язано з HTML-елементами.

---

Семантичний HTML зосереджений на структурі вмісту, а презентаційний HTML фокусується на його вигляді.

---

Між презентаційним та семантичним HTML немає різниці.

### --feedback--

Пригадайте, що означає «презентаційний» та «семантичний» і як це пов’язано з HTML-елементами.

---

Обидва зосереджені на стилі, але презентаційний HTML є більш сучасним.

### --feedback--

Пригадайте, що означає «презентаційний» та «семантичний» і як це пов’язано з HTML-елементами.

## --video-solution--

2

## --text--

Що з наведеного НЕ є прикладом презентаційного HTML-елемента?

## --answers--

Використання елемента `header` для визначення заголовка.

### --feedback--

Пригадайте, який елемент безпосередньо контролює вигляд вмісту.

---

Використання елемента `nav` для визначення розділу навігації.

### --feedback--

Пригадайте, який елемент безпосередньо контролює вигляд вмісту.

---

Використання елемента `article` для визначення незалежного вмісту.

### --feedback--

Пригадайте, який елемент безпосередньо контролює вигляд вмісту.

---

Використання елемента `center` для центрування вмісту.

## --video-solution--

4

## --text--

Що з наведеного є прикладом семантичного HTML?

## --answers--

Використання `<font color="red">` для забарвлення тексту в червоний колір.

### --feedback--

Подумайте, який елемент описує значення вмісту.

---

Використання елемента `center` для центрування вмісту.

### --feedback--

Подумайте, який елемент описує значення вмісту.

---

Використання елемента `nav` для представлення розділу навігації.

---

Використання елемента `big` для збільшення тексту.

### --feedback--

Подумайте, який елемент описує значення вмісту.

## --video-solution--

3
